Twagirango tukubaze uko génocide yatangiye , uko mwahamagawe , uko mwitabiriye , uko wagiye mu bitero cyangwa se uwo waba warabashije gukubita agapfa mbese ukadusobanurira uko wabibonye <EOS>
Nitwa Bamporiki Emmanuel , nkaba ntuye mu karere ka nyamata , mu murenge wa kibungo mu ntara ya kigali ngari . Nkaba ndi umugabo wubatse ufite umwana umwe n' umudamu umwe , nkaba mfite imyaka 31 y' amavuko . Nk' umuntu wari utuye ku murenge wa kibungo mbere ... mu ntambara ya 1994 , sinari ndwaye , nari muzima ni ukuvuga ko ibyahabaye byose...hafi ya byose nabikurikiranaga nkamenya ku ijoro n' umunsi uko bimeze . Iriya ntambara yabayeho koko , ndetse nza kuyigiramo uruhare , ndetse yitabirwa n' abantu benshi ; yibasira ubwoko bumwe bw' abatutsi twari duturanye . Ijya gutangira ariko hakaba harabayeho isansilizwa ( sensibiliser ) ku buyobozi bwari ku murenge , ndetse haza kwifashishwa inzego za gisirikare , kuko hari abasirikare bagize uruhare mu kubwira abaturage ngo bitabire ubwicanyi . Ndetse n' inzego za gipolisi kuko hari bamwe na bamwe bari abapolisi z' icyitwaga commune icyo gihe bagaragaye muri ubwo bwicanyi . Ndetse bagaragaye mu gusansibiliza mu baturage , ko umututsi agomba gupfa ndetse byaba ngombwa n' ibyo atunze bikaribwa , kuko nta yindi nkurikizi yari kuzabaho cyangwa ngo bibe byakurikiranwa . Ku ruhande rwanjye ngaruke inyuma gatoya rero . Nk' umunyarwanda wari utuye hafi aho ngaho , ku itariki ya 09/04/1994 kuri uyu murenge wa kibungo ahanini niho ubwicanyi bwatangiye , kuko nibuka ko umugabo umwe wari utuye hafi ahangaha , niho yasenyewe amazu yitwaga Ndengeyinka icyo gihe aranatotezwa . Noneho ku itariki ya 10/04/1994 birakomeza , ubwo abaturage bo kuri uyu murenge bamwe na bamwe babifashijwemo n' abo bayobozi bari bafite intwaro za gisirikare navuze haruguru , bagabye ... twagabye igitero , ahantu kuri centre ya Nyarunazi . Icyo gitero kigwamo abantu benshi , ndetse ndibukamo amazina ya bamwe , harimo umuturage wari uhatuye witwa Ndekezi , uwitwa Bikino , uwitwa sango ; n' uwitwa Rubangisa . Bigaragare rero ko abaturage bari bamaze gucengerwa n' ubwicanyi koko by' ukuri ; ndetse bazi ikibajyanye , kuko bagendaga bazi ikibajyanye ko kwari uguhiga umututsi . Ntibyaciriye aho rero , ku itariki 14/04/1994 nibwo i Ntarama ku kiliziya , twagabyeyo igitero gikomeye cyane . Ariko mbere yo kugira ngo kigabweyo habanje kuba ihurirana ry' masegiteri yari agose Ntarama ; n' ukuvuga Kibungo , Kanzenze , Rurindo na Musenyi . Ndetse yemwe n' abavuye mu nkengero z' aka karere , ndetse yemwe n' abavuye mu zindi ntara . Navuga nk' abaturage bavaga mu ntara ya Gitarama , abavuye mu cyahoze ari commune Kanombe , mu cyahoze ari commune Butamwa nkiri Kigali ngari , n' abandi benshi baturutse hirya no hino . Byabaye ngombwa rero ko dukusanyirizwa hafi ya ntarama , duyobowe n' umu ajida witwaga Sebuhindo wari utuye ahantu ku kanzenze . Twagezeyo rero i Ntarama kuri izo tariki cumi n' enye , ndumva mbyibuka neza nk' umuntu wari uhibereye , cumi n' enye z' ukwezi kwa kane . Abantu , abacitse ku icumu ... abitwa abacitse ku icumu iki gihe , n' ukuvuga abari abatutsi icyo gihe ari nabo bahigwaga , benshi bari buzuye muri iyo kiliziya arimo bahungiye . Bamwe mu bapolisi bari barimo muri icyo gitero twagabye yo , ndetse n' abasirikari twari kumwe bari bafite intwaro zikomeye ; barabanje bazishinga hafi y' ahegereye kiliziya imbunda zirasa kure , babanza guteramo ibisasu . Ntibyaciriye aho rero twaramanutse kuri uwo munsi tugerayo , tugera i Ntarama ku kiliziya , byumvikana ko ibyo bisasu byari byishe bamwe muri bo bari barahungiyemo . Batangiye gutatana bavuyemo bamwe bari hepfo abandi haruguru abandi biruka birumvikana bari batewe . Twarahageze abatapfuye tukabica , abandi bagatemagurwa abandi bagakubitwa ubuhiri , mbese muri rusange abanyarwanda bari bihishe muri icyo gihe b' abatutsi barishwe ku buryo bugaragara , ku buryo bitari ibanga . Nanjye rero nk' umunyarwanda wari wahageze nitabiriye ubwicanyi , nta kindi cyari cyanjyanye byumvikane . N' ubwo hariho ubuyobozi bwari bwanjyanye , ariko bigaragara ko nagezeyo , ndetse nkagira uruhare kugeza ubwo nabifungiwe imyaka itandatu . Mfungiwe ko aho ngaho i Ntarama nahishe umuntu w' umusaza mukubise ubuhiri muri icyo gitero nagiyemo . Noneho birangiye intambara ibaye nk' ihagaze ho gatoya habaho ihunga , duhungutse ubuyobozi twasanze mu gihugu buramfunga , banyagiriza ko nari naragiye ahongaho i Ntarama . Mbyemera nk' umunyarwanda wagiye yo koko , ngaragaza ukuri kw' icyaha nakoze ntagiciye ku ruhande , ndetse ngaragaza n' abo twagifatanyije . Ngamije kugirango ukuri kugaragare , kuko kuba abantu barapfuye barishwe kandi bicwa n' abandi banyarwanda , byari ngombwa rero ko ngaragaza uruhare rwanjye . Nk' ubu rero nicaye ahangaha nk' umuntu waciye imbere y' ubutabera , ariko mbuca imbere nirega nemera icyaha cyanjye nakoze , ndetse ngaragaza n' abo twagifatanyije . Nza guca imbere y' urukiko rumpa igahano cy' imyaka irindwi , kugeza kuri iyi saha narakirangije ; nafunguwe na ririya tangazo rya perezida wa Repubulika , ariko mfungurwa n' igihano narakirangije . Gusa bitavuze y' uko nibagiwe icyaha nakoze cy' uko naba nakubise impiri umusaza umwe mu gitondo nari ndimo i Ntarama ahongaho . Nkamwica , nkabifungirwa nkabisabira imbabazi . Nkaba niteguye isaha n' isaha kugaragaza ukuri kw' icyaha nakoze . Kuko ahanini nta kindi namarira ubutabera uretse kubwereka ukuri ku byabaye nk' umunyarwanda wari uhibereye . <EOS>
Uretse icyo gitero cy' i Ntarama nta bindi bitero waba warigeze witabira ? <EOS>
Uretse icyo gitero cy' i Ntarama ntabwo aricyo cyonyine ubwo ni bibiri , hari ikindi gitero nabanje kuvuga cy' i Nyarunazi centre nabanje kuvuga cyaguyemo bari bantu navuze imbere , haruguru ; n' icyo gitero cy' i Ntarama ku kiliziya . Ubwo ni ibitero bibiri nagaragayemo . Mu by' ukuri mu gitero cy' i Nyarunazi nta ruhare nagize mu kwica umuntu , ariko nagize uruhare mu bufatanyacyaha bwa sensibilisation , ni ukuvuga ngo gutera ingufu abandi . Ni ukuvuga ngo niba umuntu aciye hariya nkaba naramuhize undi akamukubita ubuhiri , ahanini ninjye uba waramwishe . Ibyo rero kubyirega ni byiza kuko wenda iyo ntahagarara hariya , yari kuhamenera agahita agahunga . Ariko kuba nari mpahagaze byagaragara nk' umwicanyi . Gusa uruhare rwanjye narugize i Ntarama kumugaragaro , ubwo nicaga uwo muntu mukubise ubuhiri . <EOS>
Bigaragara y' uko ibyo ari byo byose ibitero byabaye byinshi , ariko wemera ko...ko witabiriye ibitero bibiri gusa , icy' i Ntarama ni icy' i Nyarunazi kubera iki ibindi utabyitabiraga ? <EOS>
Muri ako gace dutuyemo ibitero byahabaga ntabwo byaterwaga mu ngo duturanye , ahubwo habagaho ikusanywa ry' abaturage , riganisha aho abantu benshi birunze . Ni ukuvuga ngo abatutsi twari duturanye benshi bavuye mu ngo zabo bahungira i Ntarama , bahahurira n' abandi bagiye baturuka mu turere two hirya no hino mu mirenge igize akarere ka Nyamata , bakusanyirizwa i Ntarama . Byabaye ngombwa rero ko kujya kubatera twabaga turi ikipe ishyitse , kugirango twegerane tubone ukuntu tugaba igitero gikomeye . Muri ubwo buryo rero muri uyu murenge nta bitero byinshi byahabaye . Uretse igitero kindi nibuka ntagiyemo nakurikiranye ubuhamya bwacyo n' ukuntu cyaba cyarakozwe , cy' ahantu bita mu Bironda hariya muri cellule ya Rusekera cyo ntabwo nakigiyemo . Nicyo gitero kindi cyabaye ku murenge . Naho ibindi byose twavaga aha tugahurira i Ntarama tugamije kujya kwica abantu bari bari i Ntarama . <EOS>
Uriya musaza waba wari...warabashije...warishe , waba warigeze umenya uwo ari we ? <EOS>
Mu byukuri i Ntarama ... ntabwo namenye uwo ari we . Impamvu ntamenye uwo ari we , i ntarama hahungiye abantu benshi cyane . Kandi mu by' ukuri abantu bari bahari ntabwo nabashije kuba wenda ... sinzi ko hari n' uwahunganaga indangamuntu kuburyo wamukora mu mufuka wenda umaze no kumwica . Yenda ushobora no kwishakira udufaranga . Ushobora kumwica wamara kumwica ukaba wakora mu mufuka ugirango urebe ikigutunga birashoboka . Ariko ibyo ntibyabayeho wenda ngo mbe naramenye ; ni naka w' i bunaka habagaho kwica gusa . Kubera ko intego yari ukumaraho ntabwo....gushaka ibyangombwa ntabwo byari bifite agaciro , agaciro byari ukwica umuntu tu . Kubera ko wari wo mugambi . <EOS>
Nta mpamvu wumva yaba yarabaye mbere ya génocide , ukurikije y' uko ubutegetsi bwari buriho bwashishikarizaga abantu ikintu cy' amacakubiri , ku buryo nawe waba wari ufite akantu gato k' urwango ku bwoko bw' abatutsi igihe ... ? <EOS>
Ubundi nkurikije iriya ntambara nk' umuntu wabikurikiye kandi narinshiye akenge nari mukuru . Abantu twari duturanye twabanaga mu mahoro nta rwango nari mfitiye abatutsi , kuko twari tumaranye imyaka makumyabiri n' umwe y' amavuko , twari tubanye mu mahoro . Gusa bijya gukomera intandaro urebye yo kugirango abantu bapfe aha ahantu dutuye , igihe havugwaga ko Habyarimana yaba yapfuye inzangano zahereye kuri uwo munsi cyane cyane . Ugasanga bari udututsiko ubundi abandi mbese akoba kaje mu baturage . Noneho kubera ko abanyarwanda benshi bumvaga ko bakunze umubyeyi wabo , ndetse n' ubuyobozi bukabigiramo uruhare bakumvikanisha ngo perezida wanyu yapfuye kandi yishwe n' abatutsi ni uguhaguruka rero namwe mukamurengera . Kubw' ibyo rero njye nta rwango nari mfitiye abatutsi , gusa intandaro yabaye igihe gito cyane kijyanye n' iryo hanuka ry' indege ya Habyarimana bavuga ko yapfuye . Urebye niho gupfa kwabo kwagize ingufu , gusansibilizwa kwabo kugirango bicwe abayobozi babigizemo ingufu cyae cyane aho Habyarimana apfiriye <EOS>
Watubwiye ko ubu ufite imyaka 31 bishaka kuvuga yuko mu gihe cya génocide wari ufite imyaka 21 kuko imyaka 10 irashize . Ese mu gihe cya mbere ya génocide higeze kubaho ibihe by' amashyaka ; waba wari uri murihe shyaka ? Iby' amashyaka wabyumvise gute nk' umuntu w' umusore wari ugifite imbaraga wumvaga ushobora kwitabira ibintu nk' ibyo byari bifite imbaraga mu gihugu ? <EOS>
Ubundi nk' umuntu w' umusore icyo gihe nari mfite uburenganzira busesuye , ndetse ndumva nta n' itegeko ryambuzaga kujya mu ishyaka nk' umunyarwanda . Abanyarwanda benshi bari mu mashyaka birumvikana , ndagirango mvuge ko n' uyu munsi njyewe nibuka ko nari mu ishyaka M.D.R. , ndaryibuka ariko ndirimo nk' umunyarwanda usanzwe . Kuko nta mashuri ngira sini...ndetse nta n' undi mwanya nari ndifitemo gusa nari mfite i karita y' umurwanashyaka wa M.D.R. Kugeza kuri iyi saha rero M.D.R. twari turimo mu by' ukuri ntiyakundaga abatutsi . Urumva ? Gusa haruguru nabanje kukubwira ko nta rwango nari mfitiye abatutsi , ariko cya gihe cy' amashyaka ari nayo ntandaro y' intambara , amashyaka amwe n' amwe yagendaga yigisha abayoboke bayo ko umwanzi ari umututsi aho ava akagera . <EOS>
Nonese ku bw' umwihariko M.D.R ako kantu kaba karasaga nakagutera ku mutima wenda ko nubwo utanze umututsi ariko umututsi atari mwiza , hari ako yaba yarigeze ku kwigisha mu buryo buziguye cyangwa butaziguye ? <EOS>
Gusa ntabwo M.D.R ntabwo nigeze njya mu manama yayo menshi cyane . Gusa nibuka ko uwari uyihagarariye witwaga Sebuningo Oswald wari utuye hano muri uyu murenge wa Kibungo , yigeze gukoresha meeting hano kuri centre ya kibungo , atwigisha amatwara y' ishyaka atubwira intego zaryo n' umugambi w' ishyaka n' iki byose . Ariko bigaragara yuko byanze bikunze hari uruhande ribogamiyemo kuko ryagushaga ku kintu bita ngo hutu . Iyo hutu iyo habayeho kuvangura ubwoko ubu n' ubu , urumva ko hari ubundi buhejwe budafite ijambo muri icyo gihe . Bigaragara ko byanze bikunze amashyaka yaba yaragize uruhare mu gutegura iriya intambara , no mu kuyigisha mu bari abayoboke bayo . <EOS>
Mu gihe cya génocide se icyo kintu cy' amashyaka mwakibonaga mute ? <EOS>
Mu gihe cya génocide muri mirongo cyenda na kane [ 1994 ] hariho amashyaka yari afite ingufu , navuga nk' ishyaka ryari ririho rya M.R.N.D , ndibuka n' ishyaka C.D.R.rigaragara nk' ishami rya M.R.N.D urebye nayo yari nka M.R.N.D y' icyo gihe ; urebye ayo mashyaka niyo yarafite ingufu zikomeye kuburyo mu gihugu ariyo yarafite ijambo rikaze mu yandi mashyaka yari ariho icyo gihe . <EOS>
Biragaragara y' uko wowe uri mu bantu bemeye icyaha , ndetse ukaba uri n' umuyobozi mu bantu biyemeje kuvugisha ukuri ku bintu byabaye . Icyo gihe mu bitero byabaye hariya i Ntarama haguye abantu benshi , ku buryo twibaza wowe ku giti cyawe waba ufite abantu washinje mu bantu bakoze ubwicanyi bw' aho i Ntarama ? <EOS>
Nsubiye haruguru gatoya kiriya gitero cy' i Ntarama cyo ku itariki 15/04/1994 cyari igitero gikomeye kandi cyari igitero cyaguyemo abanyarwanda ... abantu benshi cyane . Abanyarwanda bose bari barimo bihishe muri icyo kiliziya ndumva nta wavuyemo . Ahari n'wavuyemo ni ku bwa nyagasani sinzi uburyo yaba yararokotsemo , cyaguyemo abantu benshi cyane kitabirwa n' abantu benshi . Nk' aha ntuye nk' umuntu wahavukiye ntawe nyobewe izina , benshi mubo twagiye tujyana nagenda ngaragaza nk' amazina yabo . Abo nibuka nk' uwo nashinje witwa Sehene Sylivestre twaburaniye rimwe mu idosiye mfite naburaniyeho , ubu nawe yaraburanye yarakatiwe . Ndibuka uwitwa Sindikubwabo Gilbert , uwo nawe twari kumwe nawe yiyemerera ibyaha bye yakoreye aho ngaho . Ndibuka uwitwa Karangwa Charles uwo nawe twari turi kumwe n' abandi banyarwanda benshi batuye hafi ahangaha biyemerera icyaha , uretse ko wenda batabonye umwanya wo kugira icyo bavuga . Ariko nashinje benshi kandi noneho icyaha baracyemera kuko bageze aho ngaho ndetse bagaragaza uruhare rwabo . Ku bw' ibyo rero ntabwo icyaha nka kiriya naba naragikoze njyenyine , kandi niyo naba narindi kumwe n' abandi si ngombwa kugirango mbahishire . Ikigamijwe n' ukuri uwo bishe nta wundi musanzu natanga uretse kugaragaza ukuri k' ukuntu yishwe n' uko nabigenje . Kuko igihe cy' intambara sinahigwaga nari mfite uburenganzira bwose nk' umunyarwanda w' icyo gihe . Kuvuga ukuri rero ku byabaye ni ngombwa , dore ko abanyarwanda bari muri iki gihugu abenshi ni abari ba...abarokotse nabo nta kuri guhagije bafite kuko icyo gihe barahigwaga . Abandi n' abanyarwanda agiye baturuka hanze y' igihugu . Nabo bakeneye amakuru kandi nta handi bayakura uretse kuyabwirwa natwe abanyarwanda twari mu gihugu icyo gihe . Ndetse amahirwe akaboneka mu gihe hari uwiyemereye icyaha nkanjye uzi ukuri koko ku byabaye . Nkababwira ukuri ku byo nakoze , ku byo nemera , ku bo twafatanije ndetse no kubindi byose bijyanye n' itsembabwoko ryabaye kuri uyu murenge . <EOS>
Hariho ikintu cyo gusaba imbabazi no kwemera icyaha nyine . None nagirango nkubaze , kuko hari abantu biciwe abantu ariko batazi ababishe . Icyo kintu mwaba mutekereza gute uko cyakorwa mu buryo bwo gusaba imbabazi nk' abantu barokotse mu mwanya....kuko nabo barahemukiwe muri icyo kintu ; wowe hari icyo waba waragerageje gukora wenda gusaba imiryango y' abarokotse baba bari muri aka gace imbabazi . <EOS>
Abantu barokotse bahuye na ririya tsembabwoko n' itsembatsemba bakarirokoka bahuye n' ibibazo bikomeye cyane . Barahizwe bikomeye cyane , ndetse bicirwa ababo , ku buryo biteye agahinda . Nk' umunyarwanda rero wagize uruhare mu itsembabwoko ; umuntu nishe mubyukuri simuzi n' umuryango we sinywuzi . Ariko yari umunyarwanda , kandi umunyarwanda wese ahagararirwa na Leta . Byabaye ngombwa ko nsaba imbabazi ndirega nsaba imbabazi ubutabera , n' abanyarwanda bose muri rusange . Ariko by' umwihariko nagendaga mpura n' abanyarwanda bamwe n' abamwe aho nari mfungiye bazaga kudusura mu magereza . Barimo uwitwa Rwililiza Innocent ndumva ahari mu muzi . Gutyo akagaragara nk' uhagarariye abacitse ku icumu ku murenge , natwe tukamubwira ibitekerezo byacu ko tudufite umugambi wo gusaba imbabazi abo twahemukiye , dufunzwe twemera icyaha , dusaba n' imbabazi . Ariko noneho gahunda ya Leta iriho kuri ubungubu n' ubwo ntashoboye kubona umuryango w' uwo muntu naba narishe hari icyo bita gacaca . Gacaca rero duteganya yuko mu gihe kiri imbere gitoya aho leta izapangira gahunda y' uko igiye gutangira , ko tuzicara , tugafata imiryango y' ingo zahigwagwa ituye ku murenge , nta na umwe tutazi urugo ku rundi . Tuvuga ngo abantu bari muri uru rugo bagiye hehe ? Tugakora ikintu kimeze nk' ibarura nta rugo rusigaye . Ababashije kuboneka muri bo tukagenda tubabwira uko twagiye tubakorera ibyaha . Uko abana babo bagiye bapfa ; abo twagiye tuba ... navuga ko ari nko kubajugunya kuko nta wahambwaga icyo gihe . Tuhagaragaza bagashobora gushyingurwa mu cyubahiro , bityo bigatuma nibura nubwo umuntu we yapfuye , ariko akumva yuko koko ufite ubushake bwo kumubwira uko ibintu byagenze utamukinze . <EOS>
Agira agahinda ko kuba yarapfushije umuntu , noneho yagira agahinda ko kuba yarabuze irengero rye akarushaho kugira agahinda . Twiteguye tudashidikanya ko muri gacaca ejo bundi , tuzicara nk' abanyarwanda ahanini twaburanye n' ubwo twashyize ukuri ahagaragara . Tuzagaragaza ukuri ku byabaye , tukabibwira abantu barokotse tukabasaba imbabazi zibaho zose , ko icyaha cyabaye tudashobora kongera kugikora no kugitekereza . Tubagaragariza ukuri ku bantu babo ukuntu bishwe , abashoboye kumenyekana aho bashyizwe tukahabereka . Abo tutazi ubu nyine ... wenda hari benshi bagiye bagwa hirya no hino , ariko byibura tukabahumuriza twifashishije ukuri . Ukuri nta kundi rero n' ukugenda tugaragaza ibyo bintu twakoze bikajya ahagaragara ntibibe ubwiru ngo babe barafunguye umuntu bavuga ngo warireze n' ugera hanze kubera ko wibereye ... utangire kwigirira umunezero wo hanze ngo wibagirwe ikintu cyatumye ufungurwa . Turi tayari rero kuzagaragaza ukuri muri Gacaca . <EOS>
Ubona gute abantu basa n' aho bapfobya génocide yabaye , bahakana ibyaha cyangwa se basa n' abanakina no ku mubyimba ku bantu ba ... barokotse génocide ? <EOS>
Kugera kuri uyu munsi hariho abanyarwanda bafata itsembabwoko nk' aho ari imirwano isanzwe , imwe ihuza umuntu n' undi wenda bamaze kunywa , bakarwana wenda bakaba bakwicana . Bakaripfobya bakavuga ko ritanabayeho . Njye rero nk' umunyarwanda wari mu gihugu itsembabwoko ndyemera nk' iryabayeho . Ntabwo ndisubiza inyuma . Bariho rero ubwira uti @: ' nyamuneka dore abantu barapfuye , ' bakaba bavuga ngo ni ugusubiranamo . Abanyarwanda barahizwe , noneho byongeye hahigwa ubwoko bumwe baricwa buratotezwa . Kugera kuri uyu munsi abayobozi bakomeye bariho icyo gihe babigiramo uruhare . Bamaze kubigiramo uruhare na n' uyu munsi ntibabyemera ko byabayeho . Kandi twebwe abo bayoboraga babajyanye hiryo no hino aho ngaho tubyemera nk' ukuri , tubifitiye inyandiko mvugo twakoze zigaragaza ko itsembabwoko ryabaye . Abantu bapfobya rero itsembabwoko n' ugusubiza igihugu inyuma , nta wundi musanzu bamarira igihugu , uretse kugisubiza inyuma . Twe twemera ko itsembabwoko ryabaye , ndetse bamwe turigiramo uruhare ku mugaragaro . Nkaba numva ku bwanjye abo bantu bakina abacitse ku icumu ku mubyimba bavuga ko ibyabaye ntacyo bimaze , abo ngabo rwose ni abashinyaguzi . Nibasigeho kuko ibyabaye biteye agahinda . Ahubwo bafate ingamba , barebe ukuntu bakwegera abandi banyarwanda bavuga ukuri , bagende babacengezemo ukuri kw' ibyabaye n' ukuntu byagiye bigenda . Bumve ko umuntu atibeshyera niba warireze wireze ibyo wakoze ntabwo ... nta munyarwanda ufite umugambi wo kwibeshyera ngo bigire icyo bimugezaho . Ni ukuvuga ngo rero itsembabwoko ryarabaye . Ahasigaye dushyire ukuri ahagaragara , kandi tubwire n' abo bose bavuga ko ritabayeho ko ryabaye . Tubigishe uko ryagenze , tubisubiremo twe kubiceceka , tubivuge hose , buri wese yumve ko itsembabwoko ari ribi , ko icyo cyaha kidakwiye kuzongera kubaho mu gihugu cyacu . <EOS>
Urakoze hari ikindi kintu numva nshaka kukubaza , ku bantu bashobora kuba barakoze itsembabwoko kandi bakaba bakiri hanze . Wenda ushobora we ku giti cyawe kuba ntabo uzi , ariko ntabo waba uzi wenda bashinjwa ubungubu bakaba bakidegembya ndetse hano hanze muri iki gihugu ? <EOS>
Eeh nk' ubungubu mpagaze ahangaha , nko ku idosiye yanjye mfate urugero hari abanyarwanda benshi .... abantu benshi twagiye dufatanya , batigeze bagera muri gereza ngo bafungirwe icyaha bakoze . Bari hanze koko bamwe na bamwe , ndumva mbibuka . Iyo ambonye koko ubona agize akantu kuko aribuka . Akavuga ati @: « uriya muntu nubwo agenda bwose twakoranye icyaha kandi we yaragifungiwe , yagize n' amahirwe yenda arafungurwa . » Ukabona ko afite akantu ko gutinya yuko byanze bikunze igihe kizagera , igihe cye nawe kikagera akavuga agashyirwa ahagaragara ; kuko sinzamuhishira niyo yaba ari papa nta mugambi mfite wo guhishira itsembabwoko . Ku bw' ibyo rero abo bantu bakiri hanze bidegembya , urukiko gacaca rwagiyeho mu gihugu cyose , kandi rutanga uburenganzira bw' uko uwaba wiyiziho icyaha nk' icyo yagombye kukigaragaza hakiri kare . Kugirango urukiko nirutangira ruzamugirire imbabazi rukurikije ko yabivuze mbere , nabo bagombye kugira ikintu k' ishyaka , bakumva ko kuvuga ukuri bitavuga ngo n' ukwica umuntu . Iyaba aribyo iyi leta y' ubumwe iriho yari gufata uwishe nawe akicwa , ariko siko byagenze ahubwo byabaye ngombwa ko uzi ikintu akivuga akagitangaho n' ubuhamya . Kuvuga rero génocide ntabwo ari ukuvuga ngo umuntu yarishe gusa , dukeneye byinshi , dukeneye ubuhamya , dukeneye ukuri . Kuba rero warishe umuntu ugomba kubigaragaza , ariko no kuba waramwishe ukaba ukidegembya mu gihugu kandi ubizi neza ko hari abo mwakoranye icyaha , nabyo bigaragaza ko ugishyigikiye itsembabwoko . <EOS>
Muri abo bantu nta bantu b' abayobozi cyangwa se wabona yuko batari mu cyiciro cy' abaturage , nkamwe mwari abaturage basanzwe bata .... <EOS>
Abayobozi barimo , ndetse cyane cyane nakubwiye ngitangira ko urwego rwa gisirikare iyo umuntu ari mu rwego rw' adjudant chef burya aba ari umuyobozi . Hari nk' uwitwa Sebuhindo sinzi igihugu yahungiyemo . Nakubwira burya na police burya nawe aba ari umuyobozi mu gihe afite intwaro , igihugu cyamuhaye imyenda y' akazi kikamuha imbunda . Uwitwa bwana Bizimungu Isaac ubu ari Ririma nawe n' umuyobozi . Nkibuka bwana Inspecteur Karerangabo Vincent nawe yari umuyobozi inspecteur ni umuntu uba ukomeye kandi aba yarize azi ubwenge . Noneho nkibuka ... <EOS>
Ubu arafunze ? <EOS>
Oya ntawe uzi iyo yahungiye . Uwo narinzi wundi ... abandi bagiye bapfa , undi uriho ukidegembya dusangiye n' idosiye , navuga ko ari nk' umuyobozi w' akagari muri iki gihe we ari hanze . Uwo turahura tukaganira ariko iwe yarahahunze ntahaba aho amariye gufungurwa . <EOS>
Afunguwe yahise agenda ? <EOS>
Yego , yahise ajyenda . <EOS>
Ubu yahungiye he ? <EOS>
Aba hakurya ahantu ... ahahoze muri commune Kanombe . Ariko ubu imbona nkubone ku buryo isaha namushakira namubona , kuko niba ubuyobozi bumukeneye nagenda nkamuzana , nkaba namwerekana adresse ze ndazizi . <EOS>
Ni ukuvuga ko witeguye kuba wa ... kuzatanga ubuhamya , ku bantu bose bashobora kuba ... kuko jyewe impamvu nakubajije abantu b' abayobozi ndetse nkubazamo n' abantu bize , n' abantu waba wavuga uti bagiraga n' uruhare mu gukangurira abantu génocide , abo bantu ushobora kuba wababona nabo babateraga inkunga kandi bari hanze ahangaha bakidegembya . <EOS>
Abashobora kuboneka nk' ubu Leta ifite umugambi wo gushakisha abo bose bakoze itsembabwoko bakiri hanze y' igihugu . Nk' ubu numvise ngo yafashwe yenda ngo yajyanywe Arusha , naho najyayo kuko ukuri kwanjye ntabwo kugarukiye ahangaha . Abandi bo bari hafi yanjye , nk' uwo muyobozi Bizimungu Isaac ari i Ririma ni ukuvuga ngo aramutse ashatse guhakana , ubutabera bukankenera naho nakwihutira kujyayo . Mweraka iki?Mubwira nti ibuka wa munsi cya gihe turi aha n' aha ufite imbunda utubwira ngo tujye imbere dutsembe umututsi nta kindi amaze n' ukumwica . Ibyo bikamwumvisha y' uko , nubwo akwepakwepa ariko hari abo bafatanyije icyaha . Ubu rero nditeguye , ahubwo ku bwanjye numva ahubwo leta iri kuntindira . Bibaye ngombwa ni isaha ku isaha ubuhamya bwanjye bwagera no kuri abo ngabo nyine ndamutse mbabonye nkabumvisha . Wenda ahari nabo bahindukira nabo bakavuga ukuri . <EOS>
Wenda wowe ntabwo wigeze wigishwa cyane cyangwa ngo ushyirwaho imbaraga kugirango wemere icyaha cyawe , wabikoze ku bushake bwawe . Hanyuma bikaba binagaragara ko igihano wahawe gihuye n' uko witwaye muri...muri kiriya gihe cyangwa nyuma yo gufatwa cyangwa no kwirega . Ariko nagirango nkubaze wumva igihano wahawe ari nacyo cyanahabwa n' undi wakoze icyaha nk' icyawe ariko we akaba atarigeze yemera icyaha akaba yaragiye anabihakana ? <EOS>
Mu byukuri igihano nahawe , nkurikije icyaha nakoze ubundi ntibikwiranye . Ubundi icyaha cyo kwica umuntu wagombye kwicwa nawe . Ariko kubera ko gahunda ya Leta yari iriho yavugaga ngo hariho itegeko rivuga ngo @: « uzagaragaza ukuri wese azababarirwa , » niwe muhango nakurikije wa Leta iriho y' iki gihe . Kuba rero barampaye igihano cy' imyaka irindwi ( 7 ) nk' umuntu wagaragaje ukuri , wasabye imbabazi nkazihabwa biranshimishije . Ariko nk' umuntu ukibitse ku mutima gusa , uzi ibintu yakoze kugeza kuri uyu munsi akaba yicaye mu nzu ... burya rero amaraso y' umuntu ni mabi . Akaba yicaye mu nzu azi neza icyaha yakoze , yarishe umuntu . Akaba azi yuko nkanjye twafatanyije nafunguwe naje , kandi byanze bikunze nzamuvuga ndiho ntapfuye , urumva nk' uwo muntu igihe cyose ubutabera buzamushyikira , ntabwo dukwiye guhanwa kimwe . Yarahishiriye , guhishira rero n' icyaha gikomeye kiyongera kucyo yakoze . Urumva rero hari amategeko ariho n' ibihano biriho byangombwa bihabwa uwo wese ufatwa n' icyaha yaragihishiriye , icyo gihe ubutabera nibwo buzata imyanzura ihwanye n' ibihano uwo muntu yahabwa . Ku bwanjye jyewe ndumva yagombye guhanwa by' intangarugero hakurikijwe itegeko rihana icyaha cya génocide , hakiyongeraho ikindi gihano kijyanye no guhishira ibyo azi kugeza kuri iyi isaha . <EOS>
Mu kwanzura nagirango ugire icyo ubwira abanyarwanda , cyangwa undi muntu wese utekereza ushobora kuzareba ubu buhamya ndetse harimo n' abongabo bakoze génocide , ndetse wanabishobora ukagira icyo ubwira abacitse ku icumu . <EOS>
Icyo nabwira abanyarwanda muri rusange n' uko koko itsembabwoko n' itsembatsemba ryabaye muri iki gihugu cyacu . Ryahitanye abanyarwanda benshi , basaga miliyoni ( 1000000 ) nk' uko imibare ibigaragaza haruguru . Kandi ibyo byose byakozwe n' abandi banyarwanda , bikorwa ku manywa y' ihangu , ndumva abanyamahanga babigizemo uruhare wenda ari bakeya , ariko ku bwanjye mpamya abanyarwanda aribo bahemukiye abandi banyarwanda . Nkaba nabasabaga rero abanyarwanda , cyane cyane abagitsimbaraye ku mutima wo kutagaragaza ukuri , ko bagombye kuvugisha ukuri ku byabaye , kuko nta yindi nkunga dukeneye ku munyarwanda wari muri iki gihugu , uretse kugaragaza ukuri ku byabaye . Abanyarwanda barishwe izuba riva , ni ngombwa ko tukagaragaza na none izuba riva uko byagiye bigenda . Abantu bagitsimbaraye rero nibave ku izima , bumve yuko ukuri gukenewe , kandi ko byanze bikunze umusanzu we ari ukugaragaza ukuri . Abacitse ku icumu nabo , nagirango mbe nababwira yuko tubasabye imbabazi twivuye ku mutima . Kuko icyaha twakoze n' icyaha kidasanzwe niko nabyita mu mateka y' isi , ariko abanyarwanda kera bajyaga bagira umutima w' impuhwe , ko bagomba kwihangana bagakomera bakagira umutima wa kigabo , inkunga tubemereye nta yindi ntitwabona ukuntu twazura umuntu wabo twishe ariko n' ukuri tubagaragariza . Tubemereye inkunga y' ukuri igihe cyose tuzaba tugihumeka tuzagaragaza ukuri , ku buryo bishobora kuzandikwa mu mateka y' isi ko ukuri gukenewe tubagaragariza uko abantu babo bagiye bicwa bityo tukabasaba imbabazi twivuye inyuma . Murakoze . <EOS>
